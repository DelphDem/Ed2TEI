<p i-7>
[f.1r] Donavit illi nomen quod est super omne nomen. [S]eint
Pool li apostres parole de nostre Salvur e dit ke Deu, Pere celeste, dunat a lui un nun ki
est sur tuz autres nuns. Seinl Jeronime dit ke ço est num Jesu. En la reverence de cest
nun, ço dit li Apostres, se flesçhist e plie chascun genul des celestiens, des terriens e
des enfernals, li un volentiers cume fiz e chiers amis, li autre enviz cume serff u felun
entrepris. Ço est a dire en la reverence de cest nun sunt les mainies de la meisun de
treis estages a Deu enclines.

Li Reis celeste ad une maisun de trois estages. La suveraine estage est li cels, ki est
solier estelé e chambre u clarté est e joie parmanable. La maiene est cest siecle, ki est
cume sale u ad travail e luite e jur e nuit entrechanjable. L'estage plus base est enfer,
ki est gaiole e chartre u peines sunt e puurs e oscurté estable. El solier lasus siet li Reis
tutpuissanz e tient feste ki ne fine od ses chiers fiz e privez amis. En la chartre aval est
Sathanas ki tlurmente les feluns e regnet sur cheitifs. En la sale ki meine est sunt
laborurs ki travaillent e champiuns [f.1v] ki luitent e cumbatent. Ki en la vespree de sa
vie iert la truvét faili u recreant, il serrai ruéd en la chartre aval a suffrir sanz resurse
pudlente peine e sulpherin feu a tuzdis ardant. E ki al seir de sa jurnee iloec serrat
pruvé a pruz e a penible e de sun enemi avera victorie, il ert translaté el soler lasus a
la feste ki ne faut. Iloec serra refait de la dulzur divine ke dune li Reis de Glorie a nus
ki sumes en la maiene estage, ço est en cest secle. Dit saint Johan Crisostomus: 'Ad
Deu duné un asai e esprove', ço est a saveir un poi de repos e de peine, e entre la luur
del ciel e la tenebrur de enfer chanjable clarté e oscurté, ço est a dire del ciel jur cler
par ure, e de l'enfer nuit obscure. Par ço nus vuelt Deu aprendre ke nus devuns
decliner e [u] nus devuns tendre. La devandite maisun de treis estages en latin est
apelee 'tristega', ço est maisun de treis estages. Dunt tute la mainee en cest num Jesu
est a Deu acliné.

Ore oez la purveance Deu de cest num ki fait a esmerveiller e ki valt a nostre creance
cunfermer. Moyses escrist le Genesim u il numad Abraham, Ysaac e Jacob e
acuntat lur granz lignages, e Abel e Noé, ki a Deu par justice e par seinte vie
plorent, e de sa meinee maimes fist Moyses mentiun. En cel lung acunte ne fud unkes
cest num Jesu oi ne leu ne nul d'eals pur merite ke il out ne fud apelé Jesu. En
Exodo truved l'oem u pri-[f.2r]mes est numé cest haut nun par cestes paroles:
[V]enit, inquit, Amalech et expugnabat Israel. Et Moyses dixit ad Jesum in Raphidin:
'Elige tibi viros potentes ex omnibus filiis Israel et egredere et conflige cum Amalech
crastino'. Ço fait a entendre en rumanz, puis ke li pueples 
<p 8> de Israel parti de Egypte e ert passé la Ruge Mer, uns reis mescreant, Amalech apelé,
asailli le pueple Deus, 'Dunc dist Moyses a Jesu en Raphidin: "Eslis a tei baruns
puissanz de tuz les filz Israel, e isse e cumbat od Amalech demain"'. Illuec aprimes
ert truvé le apel de cest nun Jesu. E veez ci merveille grant e purveance divine a
l'honur de cest num. Tant tost cume il fud numé, cil ki en issi apelé receut seignurie e
fait fud prince e gunfanuner e guvernur de l'ost de Israel. E dunc aturna sei a cumbatre
cuntre Amalech. E a cestui sul duna Deu la grace ke duner ne volt a Moysen ne a
Aaron ne a prophete ne a nul ki en cele chaitiveisun de Egiple fud, ço est a saveir k'il
mena le pueple Deu en la Terre de Promissiun. Ki bien esgarde les faiz e le
cuntienement de cesti de ki nus lisums premier ke Jesu fud numé, il verra visablement
ke il e ses uveraines furent mireur e signefiance de Jesu Crist nostre raanzur e de la sue
faisance. Dunt devuns estre esbaldi e afermé en nostre creance.

Or veuns dunc premier ke nus profite e signefie [f.2v] la parole ke Moyses dist a Jesu
en [cel] liu ki est apelé Raphidin e la bataille ke il fist cuntre Amalech. Mais a ço veer
nus cuvient primes saver la signefiance des persones e des cuntrees par le sens de lur
nuns. Cest nun Amalech dit tant cume 'lechant [t]erre', ço est a dire terrien honur e
aveir. E de ço signefie Amalech diable, ki est en arçur d'avarice e de cuveitise
terriene ki il fait savuree e dulz al peccheur cume mel ke l'um al dei leche. Moyses nus
signefie dous choses, une sulunc l'entrepretatiun del nun, autre sulunc allegorie, ço est
espiritel entendement. Sulunc l'entrepretatiun del nun, Moysen [en] ebriu est 'euue' en
rumanz. De ço [est] dit Moyses, ço est 'ewin', pur ço ke il fud salvé e de mort delivré
par l'ewe u la fille Pharaun le truva. Mais nus avuns ewe de greinur vertu dunt cele ert
signefiance, ço est l'ewe del baptisterie dunt nostre creance surt e ki esleve suillures
de pecché od ferme creance. E pur ceo signefie Moyses nostre creance e a ceals ki
salvé serrunt par ewe de baptisterie. De cest' ewe dist Deu par sun prophete:
[E]ffundam super vos aquam mundam, et mundabimini ab omnibus inquinamentis
vestris, ço est, 'Jo espanderai sur vus ewe nette e vus serrez esueiez de tutes
vos suileures'. Sulunc allegorie, ja seit ço k'il la dunast, signefie [f.3r] Moyses mames
la lei, sicume dit le Ewangelie Habent Moysen et prophetas; audiant illos, 
ço est en rumanz 'Il unt Moysen e les prophetes: oient ceals'.
Moysen posa il pur la lei, les prophetes pur les prophecies. Jesu, ço est 'salvere' en
rumanz e represente par la lettre del nun e par le sens del nun nostre Salveur Jesu Crist,
ki dignement est numé Jesu, ço est salvur, kar il est salvere e salu de tuz ceals ki
leaument en lui creient. Israel dit tant cume 'hoem veant Deu' e signefie chascun
hume e pueple ki od seinte volenté esgarde Deu od les espiritels oilz del quor cum il
est plein de puissance e de misericorde.